# PAVECERNIŢA

_În ceasul al zecelea, intră paraclisierul, face o metanie celui mai mare şi merge şi lovește în toacă de 12 ori. După care se adună toți în biserică, făcând fiecare metaniile cele rânduite; și se așteaptă puțin, până se strâng toți sau mai mulți. Și sculându-se preotul din strana lui, face obişnuita metanie egumenului, şi face începutul: Binecuvântat este Dumnezeul nostru..., Amin. Împărate ceresc..., Sfinte Dumnezeule..., Veniţi să ne închinăm..., (de 3 ori) şi îndată Psalmul 69: Dumnezeule, spre ajutorul meu ia aminte..._

_Apoi se începe Canonul cel mare, împărțindu-l în patru părți cu Irmoasele, de câte două ori, şi se sfârşeşte joi seara._

## CANONUL CEL MARE

_Alcătuire a Cuviosului Părintelui nostru Andrei Criteanul Ierusalimiteanul._

_La fiecare tropar se fac trei închinăciuni._

### Cântarea 1

`Glasul al 6-lea`

**Ajutor și acoperitor s-a făcut mie spre mântuire Acesta este Dumnezeul meu şi-L voi slāvi pe El; Dumnezeul Părintelui meu, şi-L voi înălţa pe El, căci cu slavă S-a preaslăvit (de două ori).**

**Stih: Miluieşte-mă, Dumnezeule, miluieşte-mă.**

De unde voi începe a plânge faptele vieţii mele ticăloase? Ce început voi pune, Hristoase, acestei tânguiri de acum? Ci ca un milostiv dă-mi iertare greşelilor.

Vino, ticăloase suflete, împreună cu trupul tău, de te mărturisește la Ziditorul tuturor. Pārāsește de acum nebunia cea dinainte şi adu lui Dumnezeu lacrimi de pocăinţă.

Râvnind neascultării lui Adam celui întâi-zidit, m-am cunoscut pe mine dezbrăcat de Dumnezeu, de împărăţia cea veşnică şi de desfătare, pentru păcatele mele.

Vai, ticăloase suflete! Pentru ce te-ai asemănat Evei celei dintâi? Că ai căzut rău și te-ai rănit amar; că te-ai atins de pom și ai gustat cu îndrăzneală, nebunească mâncare.

În locul Evei celei simțitoare, făcutu-s-a mie Evă înţelegătoare cugetul cel pătimaş în trup, arătându-mi cele dulci şi gustând pururea din băutura cea amară.

După dreptate a fost alungat Adam din Eden, nepāzind o poruncă a Ta, Mântuitorule. Dar eu ce voi pătimi, neluând în seamă întotdeauna cuvintele Tale cele de viață!

Slavă..., a Treimii:

Treime, ființă preaînaltă, Căreia ne închinăm întru o Unime, ridică de deasupra mea lanţul cel greu al păcatului şi, ca un milostiv, dă-mi lacrimi de umilinţă.

Şi acum..., a Născătoarei de Dumnezeu:

Născătoare de Dumnezeu, nădejdea şi folositoarea celor ce te laudă pe tine, ridică de deasupra mea lanţul cel greu al păcatului şi, ca o Stăpână curată, mă primeşte pe mine cel ce mă pocăiesc.

Şi iarăşi Irmosul cel dintâi, în loc de Catavasie, o dată. Așa se face la toate Cântările.

### Cântarea a 2-a:

**Ia aminte, Cerule, şi voi grăi, şi voi lăuda pe Hristos, Care a venit din Fecioară cu trup**  
`(de două ori)`

Ia aminte, cerule, și voi grăi, pământule primeşte în urechi glasul celui ce se pocăiește față de Dumnezeu, şi-L laudă pe Dânsul.

Ia aminte, Dumnezeule, Mântuitorul meu, cu ochiul Tău cel blând şi-mi primeşte mărturisirea mea cea plină de căldură.

Greşit-am mai mult decât toți oamenii, însumi am greşit Ţie; ci Te milostiveşte, Mântuitorule, ca un Dumnezeu spre făptura Ta.

Chip făcând urâţeniei patimilor mele, cu pofte iubitoare de plăcere, mi-am stricat frumuseţea minţii.

Viforul răutăților m-a cuprins, Milostive Doamne; ci ca lui Petru întinde-mi şi mie mâna Ta.

Pătatu-mi-am haina trupului meu, şi mi-am întinat podoaba cea după chipul şi după asemănarea Ta, Mântuitorule.

Întunecatu-mi-am frumusețea sufletului cu plăcerile patimilor, şi cu totul, toată mintea, țărână mi-am făcut-o.

Ruptu-mi-am acum veşmântul cel dintâi, pe care mi l-a țesut mie Ziditorul din început, și pentru aceasta zac acum gol.

Îmbrăcatu-m-am în haină ruptă, pe care mi-a țesut-o mie șarpele cu sfatul, şi mă ruşinez.

Lacrimile celei desfrânate și eu le vărs, Îndurate, înaintea Ta; milostiveşte-Te spre mine, Mântuitorule, cu îndurarea Ta.

Privit-am la frumusețea pomului şi mi s-a amăgit mintea, și acum zac gol şi mă ruşinez.

Uneltit-au în spatele meu toți începătorii răutăților, lungind asupra mea fărădelegea lor.

Slavă..., a Treimii:

Pe Tine, Dumnezeul tuturor, Unul în trei fețe Te laud: pe Tatăl şi pe Fiul şi pe Sfântul Duh.

Şi acum..., a Născătoarei de Dumnezeu:

Preacurată Fecioară, Născătoare de Dumnezeu, ceea ce una eşti prealăudată, roagă-te îndelung să ne mântuim.

### Cântarea a 3-а:

**Pe piatra cea neclintită a poruncilor Tale, Hristoase, întăreşte Biserica Ta** `(de două ori)`

Foc de la Domnul plouând oarecând, a ars Domnul de demult pământul Sodomei.

În munte scapă, suflete, ca Lot acela şi izbăveşte-te dinainte în Sigor.

Fugi de aprindere, o suflete! Fugi de arderea Sodomei! Fugi de stricăciunea dumnezeieştii văpăi.

Greşit-am Ţie singur eu, greşit-am mai mult decât toți, Hristose Mântuitorule, nu mă trece cu vederea.

Tu ești Păstorul cel bun; caută-mă pe mine mielul, şi, rătăcit fiind, nu mă trece cu vederea.

Tu ești dulcele Iisus, Tu ești Ziditorul meu; întru Tine, Mântuitorule, mă voi îndrepta.

Mărturisescu-mă Ţie, Mântuitorule: Greşit-am Ţie fără măsură; ci lasă-mi, iartă-mi, ca un îndurat.

Slavă..., a Treimii:

O, Treime-Unime, Dumnezeule, mântuieşte-ne pe noi din înşelăciune şi din ispite şi din primejdii.

Şi acum..., a Născătoarei de Dumnezeu:

Bucură-te, pântece primitor de Dumnezeu; bucură-te, scaunul Domnului; bucură-te, Maica vieţii noastre.

### Cântarea a 4-a:

**Auzit-a prorocul de venirea Ta, Doamne, şi s-a temut, că vrei să Te naști din Fecioară şi oamenilor să Te arăţi, şi a grăit: Auzit-am auzul Tău și m-am temut. Slavă puterii Tale, Doamne** `(de două ori)`

Lucrurile Tale nu le trece cu vederea, zidirea Ta nu o părăsi, drepte Judecătorule; că de am şi greşit eu însumi, ca un om, şi mai mult decât tot omul, Iubitorule de oameni, dar ai putere ca un Domn al tuturor, a ierta păcatele.

Se apropie, suflete, sfârşitul, se apropie şi nu te îngrijeşti, nu te găteşti. Vremea se scurtează, scoală-te, aproape lângă uși este Judecătorul; ca un vis, ca o floare trece vremea vieţii. Pentru ce în deşert ne tulburăm?

Deșteaptă-te, o sufletul meu! Ia seama faptelor tale pe care le-ai făcut, și le dă pe ele înaintea ochilor tăi; varsă picături din lacrimile tale; spune cu îndrăzneală faptele tale şi cugetele tale lui Hristos, și te îndreptează.

N-a fost în viață păcat, nici faptă, nici răutate pe care să n-o fi săvârşit eu, Mântuitorule, cu mintea şi cu cuvântul, cu voința și cu gândul, şi cu ştiinţa; şi cu fapta păcătuind, ca nimeni altul, nici odinioară.

Dintru aceasta m-am judecat, dintru aceasta m-am osândit eu, ticălosul, adică din cugetul meu, decât care nimic nu este în lume mai apăsător; Judecătorule, Mântuitorul şi cunoscătorul meu, milostiveşte-Te şi mă scapă și mă mântuieşte pe mine, robul Tău.

Scara pe care a văzut-o de demult marele între patriarhi, suflete al meu, este arătarea suirii celei cu lucrarea şi a înălţării gândului. Deci de voieşti să viețuiești cu lucrarea şi cu cunoştinţa şi cu înălțarea gândului, înnoieşte-te.

Arşiţa zilei a răbdat patriarhul pentru lipsă, şi frigul nopţii a suferit, în toate zilele făcând câştig, auzit şi a scos din stricăciune viaţa mea (de două ori).

Lacrimi din ochii mei, Mântuitorule, şi suspine dintru adânc curat aduc Ţie, strigând inima mea: Dumnezeule, greşit-am Ţie, milostiveşte-Te spre mine.

Înstrăinatu-te-ai, suflete, de Domnul Tău, ca Datan și ca Abiron; dar din toată inima strigă: Iartă-mă! Ca să nu te împresoare pe tine prăpastia pământului.

Ca o junincă sălbăticită asemănatu-te-ai, suflete, lui Efrem; ca o căprioară păzește-ți viaţa de curse, înălţându-ţi cu aripi mintea, cu lucrarea şi cu gândirea.

Mâna lui Moise ne va face să credem, suflete, cum că poate Dumnezeu viața cea leproasă să o albească și să o cureţe; nu te deznădājdui dar, măcar deși eşti lepros.

Slavă..., a Treimii:

Treime sunt, neamestecată, nedespărţită; despărţită după fețe, şi Unime sunt din fire unită: Tatăl şi Fiul şi Dumnezeiescul Duh.

Şi acum..., a Născătoarei de Dumnezeu:

Pântecele tău ne-a născut nouă pe Dumnezeu, cu chipul ca și noi; deci, ca pe un Ziditor al tuturor, roagă-L, Născătoare de Dumnezeu, ca prin rugăciunile tale să ne îndreptăm.

### CONDACUL

`Glasul al 6-lea`

Suflete al meu, suflete al meu, scoală! Pentru ce dormi? Sfârşitul se apropie, și ai să te tulburi. Deșteaptă-te dar, ca să se milostivească spre tine Hristos Dumnezeu, Cel ce este pretutindenea şi toate le plineşte.

### Cântarea a 7-a:

**Greşit-am, fărădelege am făcut, nu ne-am îndreptat înaintea Ta, nici nu am păzit, nici am făcut precum ne-ai poruncit; ci nu ne părăsi pe noi până în sfârşit, Dumnezeule al Părinţilor** `(de două ori)`

Greşit-am, păcătuit-am şi am lepădat porunca Ta; că întru păcate m-am zămislit, și am adăugat rană rănilor mele. Dar Tu mă miluieşte ca un îndurat, Dumnezeule al Părinţilor.

Cele ascunse ale inimii mele le-am mărturisit Ţie, Judecătorul meu. Vezi smerenia mea, vezi şi necazul meu, şi ia aminte acum la judecata mea; și Tu mă miluiește ca un îndurat, Dumnezeule al Părinţilor.

Saul oarecând, dacă a pierdut asinii tatălui său, suflete, degrab a aflat împărăţia spre ridicare; ci păzește-te să nu greşeşti, alegând mai degrabă poftele tale cele dobitocești decât Împărăţia lui Hristos.

David dumnezeiescul părinte, de a şi greşit oarecând îndoit, suflete al meu, cu săgeata desfrâului săgetându-se şi cu suliţa robindu-se pentru pedeapsa uciderii; dar tu, cu mai grele lucruri boleşti, din pornirile cele din voia ta.

Împreunat-a David, oarecând, nelegiuirea cu nelegiuire, că a amestecat desfrâul cu uciderea; dar îndată îndoită pocăinţă a arătat. Iar tu, suflete, mai viclene lucruri ai făcut, necăindu-te către Dumnezeu.

David, oarecând, a însemnat cântarea, scriind-o ca într-o icoană, prin care-şi mustra fapta pe care o săvârşise, strigând: Miluieşte-mā!, că Ţie unuia am greşit, Dumnezeului tuturor; însuți mă curăţeşte.

Slavā..., a Treimii:

Treime neamestecată, nedespărţită, de o fiinţă, Unime sfântă. Lumini şi Lumină, şi trei Sfinte şi unul Sfânt este lăudată Treimea-Dumnezeu. Ci laudă şi preaslăveşte, suflete, viață și vieți, pe Dumnezeul tuturor.

Şi acum..., a Născătoarei de Dumnezeu:

Lăudămu-te, bine te cuvântăm, închinămu-ne ție, Născătoare de Dumnezeu; că ai născut pe unul din Treimea cea nedespărţită, pe Fiul şi Dumnezeu, şi tu singură ne-ai deschis nouă, celor de pe pământ, cele cereşti.

### Cântarea a 8-a:

**Pe Cel ce-L slăvesc oștile cerești și de Dânsul se cutremură heruvimii şi serafimii, toată suflarea şi zidirea, lăudaţi-L, binecuvântaţi-L şi-L preaînălţaţi întru toţi vecii** `(de două ori)`

Miluieşte-mă pe mine, cel ce am greşit, Mântuitorule; ridică-mi mintea mea spre întoarcere. Primeşte-mă pe mine, cel ce mă pocăiesc; miluieşte-mă pe mine, cel ce strig: Greşit-am Ţie, mântuieşte-mă; nelegiuit-am, miluieşte-mă.

Ilie cel ce a fost purtat în car, suindu-se în carul virtuților, s-a înălţat ca spre cer oarecând, mai presus de cele pământeşti. Deci la suirea acestuia cugetă, suflete al meu.

Elisei luând oarecând cojocul lui Ilie, a luat de la Domnul har îndoit; iar tu, o, suflete al meu, de acest har nu te-ai împărtăşit, pentru neînfrânare.

Curgerea Iordanului, oarecând, a stat de o parte şi de alta cu lovirea cojocului lui Ilie, prin Elisei; iar tu, o, suflete al meu, de acest har nu te-ai învrednicit, pentru neînfrânare.

Samarineanca, oarecând, a primit pe Cel drept cu gând bun; iar tu, o, suflete, n-ai adus în casă nici străin, nici călător. Pentru aceasta vei fi lepădat afară din cămară, tânguindu-te.

Minţii celei spurcate a lui Ghiezi, pururea te-ai asemănat, ticăloase suflete; a cărui iubire de argint leapăd-o măcar la bătrânețe. Fugi de focul gheenei, depărtându-te de răutăţile tale.

Binecuvântăm pe Tatăl și pe Fiul și pe Sfântul Duh, Domnul.

Părinte, Cel ce ești fără de început; Fiule cel împreună fără de început; Mângâietorule cel bun, Duhule cel drept; Născătorule al lui Dumnezeu-Cuvântul, Cuvinte al Tatălui Celui fără de început, Duhule cel viu şi făcător, Treime-Unime, miluieşte-mă.

Şi acum..., a Născătoarei de Dumnezeu:

Ca din vopsea de porfiră s-a țesut trupul lui Emmanuel, înlăuntru în pântecele tău, Preacurată, ceea ce eşti porfiră înțelegătoare. Pentru aceasta, Născătoare de Dumnezeu, cu adevărat pe tine te cinstim.

Cântarea a 9-a:

Irmosul:

**Naşterea cea din zămislire fără de sămânță este netâlcuită; rodul Maicii celei fără de bărbat este nestricat; că naşterea lui Dumnezeu înnoieşte firile. Pentru aceasta pe tine toate neamurile, ca pe o Maică mireasă a lui Dumnezeu, cu dreaptă credinţă te mărim** `(de două ori)`

Mintea s-a rănit, trupul s-a moleşit, duhul bolește; cuvântul a slăbit, viața s-a omorât, sfârşitul este lângă uşă. Pentru aceasta, ticălosul meu suflet, ce vei face, când va veni Judecătorul să cerceteze cele ale tale?

Adusu-ţi-am aminte, suflete, de la Moise, facerea lumii şi toată Scriptura cea aşezată de el, care îți povesteşte ţie de cei drepţi şi de cei nedrepţi; din care celor de al doilea, adică celor nedrepţi, ai urmat, o suflete, greşind lui Dumnezeu, iar nu celor dintâi.

Legea a slăbit, Evanghelia nu lucrează, și toată Scriptura nu este băgată în seamă întru tine; Profeții au slăbit și tot cuvântul celui drept. Și rănile tale, o, suflete, s-au înmulţit, nefiind doctor care să te vindece.

Pildele Scripturii celei noi ți le aduc ţie, ca să te aducă pe tine, suflete, la umilinţă. Râvneşte dar drepţilor, iar de păcătoși te leapădă; şi îmblânzeşte pe Hristos, prin rugăciuni și prin postiri şi prin curăţie şi prin smerenie.

Hristos S-a făcut om, chemând la pocăinţă pe tâlhari și pe desfrânate. Suflete, pocăiește-te, că s-a deschis uşa Împărăţiei acum, şi o apucă mai înainte fariseii și vameşii şi desfrânații, pocăindu-se.

Hristos S-a făcut om, unindu-Se cu mine prin trup şi toate câte sunt ale firii, cu voia le-a împlinit, afară de păcat; arătându-ți ție, o, suflete, pilda şi închipuirea smereniei Sale.

Hristos pe magi i-a mântuit, pe păstori i-a chemat, mulțimea pruncilor o a făcut mucenici, pe bătrânul l-a mărit și pe văduva cea bătrână. De la care n-ai râvnit, suflete, nici faptele, nici viața. Dar vai ţie, când vei fi judecat!

Postind Domnul patruzeci de zile în pustie, mai pe urmă a flămânzit, arătând firea cea omenească. Suflete, nu te lenevi! De va năvăli asupra ta vrăjmaşul, cu rugăciunea și cu postul alungă-l departe de la picioarele tale.

Slavă..., a Treimii:

Pe Tatăl să-L laudăm, pe Fiul să-L preaînălțăm, dumnezeiescului Duh cu credinţă să ne închinăm, Treimii celei nedespărţite, Unimii după fiinţă: ca lumină şi lumini şi viaţă și vieți, făcătoarei de viaţă şi luminătoare marginilor.

Şi acum..., a Născătoarei de Dumnezeu:

Cetatea ta păzeşte-o, Preacurată, Născătoare de Dumnezeu, că întru tine ea cu credinţă împărăţind, întru tine se şi întăreşte, şi prin tine biruind, întoarce toată încercarea, robeşte pe vrăjmaşi şi stăpâneşte pe supuşii ei.

**Cuvioase Părinte Andrei, roagă-te lui Dumnezeu pentru noi.**

Andrei cinstite și Părinte de trei ori fericite, păstorul Cretei, nu înceta rugându-te pentru cei ce te laudă; ca să ne izbăvim de toată mânia, necazul şi stricăciunea, și de greşeli să ne mântuim noi, cei ce cinstim pururea pomenirea ta.

_Apoi se cântă Irmosul în amândouă strănile. După sfârşitul Canonului, se începe Psalmul 4: Când Te-am chemat, m-ai auzit... Şi ceilalți psalmi ai Pavecerniței._

_La Aliluia, se fac trei metanii şi îndată se începe a doua stare: Către Tine, Doamne, am ridicat sufletul meu... Şi alți doi psalmi, zicând la sfârşitul acestora Aliluia, cu trei închinăciuni._

_Apoi începe strana mare: Cu noi este Dumnezeu..._

_Și se zic aceste stihuri cu glas mare şi cu dulce cântare, zicând o strană unul şi cealaltă altul._

_Asemenea se zice și: Firea celor fără de trupuri... Și, cu glas lin: Cred întru Unul Dumnezeu... Apoi preotul zice: Preasfântă Stăpână... și citețul tot aceeași._

_Şi fac toți câte o metanie. Asemenea se face şi la celelate stihuri de rugăciune. Iar când se zice: Dumnezeule, curățește-ne pe noi păcătoșii... (de 3 ori), se fac trei metanii._

_Apoi, Sfinte Dumnezeule... și aceste tropare, glasul al 2-lea, care se cântă cu glas mare și cu cântare dulce: Luminează ochii mei, Hristoase Dumnezeule..., Slavă..., Sprijinitor sufletului meu fii, Dumnezeule..., Şi acum..., Că nu avem îndrăzneală..._

_Şi sunt şi alte tropare care se cântă în celelalte zile: marți și joi seara, acestea: Neadormirea nevăzuților mei... Stih: Caută și mă auzi, Doamne.... Cât va fi de înfricoşătoare judecata Ta, Doamne..., Slavă..., Lacrimi dă-mi mie, Dumnezeule..., Şi acum..., Neruşinată nădejdea ta..., Doamne miluiește (de 40 ori). Preotul: Pentru rugăciunile Sfinților Părinţilor noştri..._

_Şi rugăciunea: Doamne, Doamne, Cel ce ne-ai izbăvit pe noi..._

_Apoi: Veniţi să ne închinăm... (de 3 ori), Psalmul 50: Miluieşte-mă, Dumnezeule... Psalmul 101: Doamne, auzi rugăciunea mea... și Doamne Atotputernice, Dumnezeul părinţilor noştri..._

_Apoi: Sfinte Dumnezeule..., Tatăl nostru..., Că a Ta este împărăţia..., Amin, şi aceste tropare, pe glasul al 6-lea: Miluieşte-ne, pe noi, Doamne..., Slavă..., Doamne, miluieşte-ne pe noi..., Şi acum..., Uşa milostivirii deschide-o nouă..., Doamne miluieşte (de 40 de ori). Slavă...., Şi acum.... Ceea ce eşti mai cinstită..., Întru numele Domnului binecuvintează, părinte. Preotul: Pentru rugăciunile Sfinţilor Părinţilor noştri..._

_Şi rugăciunea: Stăpâne, Dumnezeule, Părinte..._

_Apoi: Veniți să ne închinăm... (de 3 ori) și: Doamne, auzi rugăciunea mea.... Slavă întru cei de sus lui Dumnezeu şi pe pământ pace..., Doamne, scăpare Te-ai făcut nouă.... Învredniceşte-ne, Doamne, în noaptea.... Sfinte Dumnezeule...., Preasfântă Treime.... Tatăl nostru.... Că a Ta este împărăţia..._

_Apoi se cântă rar şi frumos, pe glasul al 7-lea: Doamne al puterilor, fii cu noi... și în cealaltă strană tot aceasta._

_Şi zice strana cea care a început, stihul: Lăudaţi pe Dumnezeu întru sfinții Lui... şi iarăşi cântă: Doamne al puterilor..._

_Apoi cealaltă strană zice stihul: Lăudaţi pe El întru puterile Lui, lăudaţi... şi iarăşi cântă: Doamne al puterilor, fii cu noi... Și apoi, stihul: Lăudaţi pe Dumnezeu întru sfinții Lui, lăudaţi pe El întru tăria puterii Lui, și iarăşi cântă: Doamne al puterilor, fii cu noi..._

_Apoi strana ce a început zice: Slavă.... Doamne, de n-am avea pe sfinții Tăi..., Şi acum..., Multe sunt mulţimile greşelilor mele..., Preasfântă Născătoare de Dumnezeu.... Toată nădejdea mea spre tine o pun.... Doamne miluiește (de 40 de ori). Cel ce în toată vremea.... Doamne miluieşte (de 3 ori). Slavă..., Şi acum..., Ceea ce ești mai cinstită.... Întru numele Domnului, binecuvintează, părinte. Preotul: Dumnezeule, milostiveşte-Te spre noi..._

_Şi se fac 16 metanii, după obicei, cu rugăciunea Sfântului Efrem Sirul, făcându-le rar, ca să se potrivească toți._

_Apoi începe cel mai mare:_

**Sfinte Dumnezeule..., Preasfântă Treime..., Tatăl nostru...., Că a Ta este împărăția..., Doamne miluiește (de 12 ori) și se zice rugăciunea (alcătuire a lui Pavel Monahul, din Mănăstirea Făcătoarei de bine): Nepātată, neîntinată.... Și ne dă nouă, Stăpâne, fără de osândă...**

_Şi îndată îngenunchează toţi, şi zice preotul cu glas mare rugăciunea de la Pavecernița mare: Stăpâne mult-Milostive..._

_Şi după rugăciune, face închinăciune cel mai mare către fraţi, şi zice:_

**Binecuvântaţi, părinţi sfințiți, şi-mi iertaţi, mie păcătosului, toate câte am greşit cu cuvântul, cu lucrul, cu cugetul şi cu toate simţirile mele.**

_Şi toți răspund: **Dumnezeu să te ierte, părinte sfinţite.**_

_Şi începe din strana stângă, după rânduială, unul după altul să facă asemenea, a cere și a lua iertare, până când se sfârșese toți._

_Şi apoi începe preotul a zice: Să ne rugăm pentru pacea lumii... Şi celelalte, precum s-au aşezat de demult în vechile rânduieli; şi aşa merge fiecare la chilia sa._

_Această Rânduială se face în tot Sfântul Post, la Pavecerniță._
